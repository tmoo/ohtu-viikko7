# Ohjelmistoarkkitehtuurin sisällyttäminen ketteriin ohjelmisto-tuotantomenetelmiin
Kandidaatintyössään Ohjelmistoarkkitehtuurin sisällyttäminen ketteriin ohjelmisto-tuotantomenetelmiin (https://www.cs.helsinki.fi/u/mluukkai/ohtu/huomo-kandi.pdf) Tero Huomo tarkastelee viittä menetelmää, joilla ohjelman rakenteen suunnittelua helpotetaan ketterissä menetelmissä, joissa arkkitehtuurin katsotaan olevan liian pienessä osassa. Ketterien menetelmien ja arkkitehtuurisuunnittelun välillä on ristiriita, sillä ketterissä menetelmissä keskeistä on se, että ohjelmiston rakennetta on helppo muuttaa.
Huomo jakaa suunnittelun iteratiivisissa menetelmissä kolmeen osaan: julkaisun suunnitteluun, iteraation suunnitteluun sekä kehitysjakson aikana tapahtuvaan suunnitteluun. Ketterissä menetelmissä ohjelmisto kehitetään kehitysjaksoissa eli iteraatioissa.
Suunnittelutarpeiden tyydyttämiseksi esitellyt menetelmät ovat seuraavat. ”Sprint 0” on Scrumiin esitetty ennen projektin alkua suoritettava sprintti, jossa laitetaan ryhmän ohjelmointiympäristö kuntoon ja selvitetään vaatimuksia ja rajoituksia. Lisäksi sen aikana voidaan luoda alustava korkean tason suunnitelma arkkitehtuurista. Sprint 0:aa ei tunneta virallisesti Scrumissa. Toinen tapa on eriyttää arkkitehtuuri omaksi prosessikseen, jolloin sitä valmistellaan iteratiivisesti tarpeellisissa määrin. Tämä vaatii paljon aikaa ja voi olla hankalaa. Suunnittelupiikit ovat user storyihin verrattavia työjaksoja, joissa ratkaistaan suunnitteluongelmia. XP hyväksyy nämä osana menetelmää, mutta piikit vievät resursseja muulta kehitykseltä. Neljäs vaihtoehto on arkkitehtuurijaksot, eli kehitysjaksot, jolloin tehdään ainoastaan suunnittelua. Menetelmän ongelma on asiakkaalle arvoa tuottavien ominaisuuksien viivästyminen. Viimeinen esitelty metodi on arkkitehtuuritarinat, jotka ovat kuin user storyja, mutta kehittäjien määrittelemiä.
